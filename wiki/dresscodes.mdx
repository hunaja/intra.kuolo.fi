---
title: Pukukoodit
category: Vuoden tapahtumat
---

## Haalarit

Perinteiseen suomalaisen korkeakouluopiskelijakulttuurin osana Kuopion lääketieteen opiskelijat (KuoLO)
pukeutuvat mustiin haalareihin. Erotuksena hammaslääketieteen opiskelijoista on Dentinalla haalareissaan
valkoinen reisitasku. Fuksit saavat haalarinsa yleensä tammikuun alussa Haalarikasteessa,
johon mennessä kurssin haalarivastaavat ovat kerinneet ne järjestää.
Haalarien mainostila on rajallinen ja siksi painatusten kanssa on oltava tarkkana.
Jokainen kurssi sopii erikseen omat yhteistyösopimuksensa haalarien osalta.
Haalareihin kerätään haalarimerkkejä eri tapahtumista, sisarainejärjestöiltä ja KuoLOn toimistolta.
Myös jokaisella vuosikurssilla on omakehitteinen haalarimerkkinsä. Lahkeen irti leikkaaminen ja vaihtaminen
toisenväriseen lahkeeseen voi olla parisuhteen tai ystävyyden osoittamisen merkki. Karvahuppu on myös ollut suosittu
uusimmilla vuosikursseilla.

Pukukoodina haalari kuuluu perinteisesti ennenkaikkea vappujuhliin, sekä poikkitieteellisiin tapahtumiin
(mm. Haalaribileet, Itä-Suomen yliopiston Kaupunkisuunnistus sekä Winterfest). Virallinen ohje on, että haalaria
(samoin kuin toogaa) ei kuuluisi pestä koko opiskeluaikana.

## Pikkujoulut

Pikkujoulut, eli fuksien tulikaste, järjestetään vuosittain marraskuisessa Kuopiossa. Fuksien tehtävänä
on järjestää juhlat koko menohaluiselle medisiinarikansalle. Puuron ja glögin lomassa otetaan tanssilattia
haltuun ja saattaapa kilteimpiä itse Joulupukki käydä katsomassa. Pukukoodina pikkumusta ja tumma puku
(tai smart casual), tonttulakkia tietenkään unohtamatta.

## Wappu

Perinteisesti KuoLOn vappumenot alkavat Ozgar-gaalasta, johon jokainen saa tehdä omia lyhytelokuvaproduktioitaan.
Vappuviikko huipentuu vappuaattoon, jolloin mm. uitetaan proffa, kuunnellaan ainejärjestöjen tervehdyksiä
ja lakitetaan Veljmies-patsas. Serpentiineihin vuorautuneena suunnataan kohti kerhotaloa Tuonelaa, jossa
sekä ruoan että musiikinnälkä tyydytetään. Jos et muulloin ulkoiluta haalareitasi, niin pue ne yllesi edes tänä päivänä!
Muista myös koristella ne juhlakuntoon – mitä enemmän merkkejä, sen parempi.
Ylioppilaslakin saa laittaa päähän Veljmiehen lakituksen jälkeen.

## Kandijuhlat

Kandijuhlat ovat vuosijuhlien ohella toinen suuren luokan juhlapäivä. Siellä ovat vieraina kutsuvieraiden
(kliiniset opettajat, opetushoitajat, ie-parit, laitoksen johtaja, KuoLOn vanhin jne) lisäksi
ainoastaan kolmannen vuosikurssin opiskelijat, eli tuoreet lääketieteen kandidaatit, sekä heidän
avecinsa (puoliso, sisarus, ystävä tm). Samaan tapaan kuten vuosijuhlillakin, myös kandijuhliin kuuluu
iltajuhla, jatkot ja brunssi. Päivällä on lisäksi cocktail-tilaisuus.

Kandijuhlissa julkistetaan kurssin nimi, lippu (joka on jatkossa esillä KYSillä kunkin vuosikurssin pukuhuoneen ovea koristamassa) ja
kandielokuva, pidetään puheita ja syödään hyvin. Lisäksi esiintymässä on usein tunnettu artisti.
KuoLOssa kandijuhlia vietetään kolmannen vuoden kevätlukukaudella, tyypillisesti helmikuussa. Juhlaa
varten kerätään varoja monilla eri tempauksilla ja tapahtumilla.

Myös kandijuhlilla työntekijöinä toimivat
muut kuololaiset. Innokkaista talkoolaisista ei yleensä ole pulaa ollut, sillä kandijuhlille pääsy on muuten
niin tiukasti rajoitettua.

## Sitsit

Sitsit ovat rennompi tapahtuma, jossa yleensä jonkin erillisen teeman varjolla saa pukeutua huomattavasti vapaammin
ja humoristisemmin. Sitsien runko koostuu oikeastaan pääasiassa erilaisista juomalauluista. KuoLOn sitsit järjestää
kerhomme nimeltään _KuoSi_. Sitseille voi osallistua joko vieraaksi tai ”työntekijäksi”.

## Toogat

Toogat järjestetään fukseille vuosittain syyskuussa medisiinarikasteen yhteydessä ensimmäisillä kouluviikoilla.
Toogien pukeutumissäännökset ovat tarkkoja, joten lukekaa tarkkaan:

- Fukseilla saa olla toogan lisäksi yksi asuste, joka miehillä on perinteisesti vasemman jalan sukka.
- Toisella vuosikurssilla on sallittu olla kaksi asustetta ja kolmannella kolme.
- Neljännellä vuosikurssilla saa pitää seppelettä.
- Viidennellä osaksi asua sallitaan siivet.
- Kuudennella vuosikurssilla asu on vapaa (mutta pakollinen).

Naisilla toogan solmu tulee olla vasemmalla olkapäällä, miehillä oikealla.

Fuksien ei sallita lyhentää toogaansa, mutta vanhemmat vuosikurssilaiset voivat niin tehdä.
Toogan pituuden on oltava hyvän maun rajoissa ja ehostautuminen pyritään pitämään maltillisena ja luonnollisena.
